Свині відрізняються від інших сільськогосподарських тварин багатоплідністю, скороспілістю, всеїдністю, високою оплатою корму продукцією та високим забійним виходом. У них короткий період поросності (114 днів) і підсисного вирощування поросят (26–60 днів), що дає можливість одержувати до 2,5 опоросів на свиноматку за рік. Молодняк при повноцінній годівлі і нормальних умов утримання у 6–7 місяців досягає живої маси 100...120 кг.

У свиней на відміну від великої рогатої худоби і овець переважає ферментативний тип травлення над мікробіологічним і вони більш вимогливі до повноцінності живлення, особливо щодо амінокислотної та вітамінної поживності раціонів.

У годівлі свиней залежно від регіону застосовують концентратний, концентратно-коренеплідний і концентратно-картопляний тип годівлі у зимовий період і концентратно-трав’яний – у літній.

За фізіологічним станом свиноматок поділяють на групи: холості, поросні і лактуючі.

У структурі раціонів холостих і поросних маток концентровані корми складають 50...75 %; грубі – 7...10; соковиті – 25...35 і корми тваринного походження – 5...7 %. Для лактуючих свиноматок кількість концентратів збільшують на 10 %, а соковитих зменшують. У літній період зелена маса становить 10...30 %.

Для кнурів-плідників концентровані корми складають 75...85 %; грубі – 5...6; коренебульбоплоди – 10...15 і корми тваринного походження – 5...10 %. Влітку замість грубих і соковитих кормів вводять зелену масу до 15 %.

Норму годівлі поросних свиноматок визначають за живою масою, віком, вгодованістю, періодом вагітності. При нижчесередній вгодованості норму збільшують на 10...15 %. У перші 84 дні поросності свиноматки повинні одержувати на 100 кг живої маси у віці до 2-х років 1,8...2,4 кг сухої речовини; старше 2-х років – 1,2...1,6 кг, поживністю 11,6МДж. Приріст живої маси дорослих маток за період поросності у нормі складає 35...40 кг, молодих – 50...55 кг. 

Норму годівлі лактуючих (підсисних) свиноматок визначають за живою масою, віком, вгодованістю, кількістю поросят в опоросі та строками їх відлучення. Для маток нижчесередньої вгодованості норму збільшують на 10...15 %. Довідникові норми годівлі наведені на свиноматку з 10 поросяиами, з можливістю коригування +/- на кожне порося поверх 10. Сучасні норми передбачають 1,5кг комбікорму на свиноматку + 0,5Кг на кожне порося (це якщо повнораціонний комбікорм) 

Норму годівлі кнурів-плідників визначають за живою масою, віком і статевим навантаженням. Для молодих кнурів сухої речовини на 100 кг живої маси – 1,7 кг, для дорослих – 1,0...1,3 кг при концентрації енергії 4,2 МДж/кг.  Раціони слід ретельно балансувати за мінеральними елементами і вітамінами.

Холостих свиноматок годують за нормами порісних (перші 84 дні), а за 3–14 днів перед паруванням норму енергії підвищують.